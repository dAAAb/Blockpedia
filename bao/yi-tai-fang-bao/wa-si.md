# 瓦斯

Gas — 就係交易 \(Transaction\) 中 Ethereum 電腦\(EVM\) 實際運算左幾多步。越簡單既交易，好似純以太幣轉帳咁，運算步數少， Gas 既損耗亦會少一點。反之，如果要用到之前介紹過既zk-snark 或者其他複雜運算，Gas 既損耗就會多一啲。所以你提出既交易要Ethereum 部電腦計好耐，行好多步先完成的話，所需既Gas 就越高了。

Gas Price — 就係你願意為每單位 Gas 肯俾幾多Ether，一般用 Gwei 作單位。所以 Gas Price 越高，就代表住交易中每運算一步，付出更多既 Eth。

大家可能對 Gwei 呢個單位好陌生，Gwei 其實就係 10 ^ -9 Eth，亦即係 1 Gwei = 0.000000001 Eth。所以，當你設定 Gas price = 20 Gwei ，就係願意為每個運算付出 0.00000002 Eth既代價了。

係呢度，聰明既你就會意識到 Ethereum 既手續費其實就係 —

手續費 \(Tx Fee\) = 實際運行步數 \(Actual Gas Used\) \* 每步價錢\(Gas Price\)

例如你要Ethereum 行50 步先完成運算，而 Gas Price 係 2 Gwei ，咁整個交易既手續費就會係 50 \* 2 = 100 Gwei 了。

Gas Limit — 就係交易中 Gas 既上限，亦即係你既交易運算最多會被運算幾多步。由於交易複雜程度各有不同，Gas 係要係完成交易後先會知道，而用家係發出交易之前，會為交易設定一個 Gas 既上限。

如果係交易尚未完成，消耗既Gas 就已經超過用家設定既 Gas Limit，咁交易就會被取消，而所消耗既手續費會同樣被扣取，用作獎勵礦工。而如果交易已經完成，而消耗既Gas 未觸及 Gas Limit，咁只有實際消耗既 Gas 先會計錢。換句話，交易入面最高會被收取既手續費就係 Gas Limit \* Gas Price 了。

最後值得一提既係 Gas Price 越高，你所提出既交易會越快被礦工接納。但係正常用家又唔想俾咁多手續費，咁究竟 set 幾多先可以係正常時間 \(eg 10 mins\)，確保交易被接納到區域鏈呢？呢個網站就可以幫到你。寫呢篇文既時候，1 Gwei 既 Gas Price 就可以確保交易係 50 秒左右被接納。

